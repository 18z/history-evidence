<html>

<head>
<meta http-equiv="Content-Type" content="text/html; charset=big5">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>語譯歷史感應統紀</title>
</head>

<body bgcolor="#F3EBDB">

<table border="0" cellspacing="1" width="100%" background="http://www.minlun.org.tw/3pt/04.jpg" height="163">
  <tr>
    <td width="100%" height="164">
      <p style="line-height: 150%"><span style="letter-spacing: 2"><font face="細明體" size="2"><br>
      &nbsp;&nbsp;&nbsp;&nbsp;&nbsp;   
      </font><font face="標楷體" size="6">序</font></span></p>   
      <p style="line-height: 170%"><font face="細明體" size="3"><span style="letter-spacing: 4">&nbsp;&nbsp;&nbsp;    
      人在世間，苦多樂少。究其實際，惟苦無樂。苟欲離之，唯有學佛學儒，以成覺悟之道。而欲學佛學儒，必須深信因果，方能切實修學。使於因果不信，甚至撥而無之，則造殺盜淫妄諸惡業，而無忌憚，終必墮失人身，遑論學道，遑論離苦。&nbsp;<br>
      &nbsp;&nbsp;&nbsp; 論信因果，必信三世，必信輪迴，方可謂為深信。三世因果，有理有事。理深而難明，事顯而易見。是以欲明其理，自必先識其事。由事入理，乃能深信不疑。其事其理，載於內典儒經多矣，而史乘所載之事尤多。但以史籍浩繁，會而閱之則不易。彭澤許氏歷史感應統紀，輯自二十四史，廣博而信實。印光祖師至為稱許，並為鑄版印行。謂此書可使世人咸知因果報應，絲毫不差。由是而敦倫盡分，閑邪存誠，諸惡莫作，眾善奉行。庶可天下太平，人民安樂。&nbsp;<br>   
      &nbsp;&nbsp;&nbsp; 吾師 雪廬老人，承 印祖之教，緣寄臺中，弘佛弘儒，悉以因果導入正行。以許氏之書為學者自修必讀。又擇其中最契時機者，命門人呂子富枝，語譯其文，又命江子逸子，擇要繪圖以附，連載於明倫月刊，廣為宣流。終彙成書，梓行淑世。&nbsp;<br>   
      &nbsp;&nbsp;&nbsp; 師歸西至今，已十有六年。目擊世風日下，呂子憂之。乃遵昔日師訓，彙其語譯此書，由臺中蓮社印行。付梓之頃，囑為一序。余以同門同志之誼，幸獲先讀。欣見其問世之後，必能啟人信心，以去惡念，以修善行，離苦得樂，實由此起。弘師道，度眾生，兩皆得之，謹樂為之序爾。&nbsp;<br>   
      &nbsp;&nbsp;&nbsp; 民紀第二壬午年仲夏上浣廬江徐醒民敬識于臺中</span></font>        
    </td>
  </tr>
  <tr>
    <td width="100%" height="1">
      <p style="line-height: 150%">　</td>
  </tr>
</table>

</body>

</html>
