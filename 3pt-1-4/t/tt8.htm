<html>

<head>
<meta http-equiv="Content-Type" content="text/html; charset=big5">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>語譯歷史感應統紀</title>
</head>

<body bgcolor="#F3EBDB">

<table border="0" cellspacing="1" width="100%" background="http://www.minlun.org.tw/3pt/04.jpg" height="163">
  <tr>
    <td width="100%" height="164">
      <p style="line-height: 150%"><span style="letter-spacing: 2"><font face="細明體" size="2"><br>
      &nbsp;&nbsp;&nbsp;&nbsp;&nbsp;   
      </font></span><font face="標楷體" size="6"><span style="letter-spacing: 2">歷史感應統紀自敘</span></font></p>   
      <p style="line-height: 170%"><font face="細明體" size="3"><span style="letter-spacing: 4">&nbsp;&nbsp;&nbsp;    
      </span></font>     
      <span style="letter-spacing: 4">太空之中。有無央數三千大千世界。此種種世界胡因而有。則一大感應之幻境也。一世界中。有無央數胎卵溼化十二類生。此種種眾生胡因而有。則一大感應之夢影也。眾生中而有人類。人類中而有國界。國界中而有歷史。此種種又胡因而有。則一大感應之劇本也。嗟乎。吾人在此劇場之中。小之一飲一啄。一言一動。別業之感應也。大之一盛一衰。一治一亂。同分之感應也。上之為帝為王。為賢為聖。善心之感應也。下之為隸為臺。為鬼為獄。惡業之感應也。感應之至顯。而其本則隱。感應之理至實。而其事或虛。有顯者實者。故愚夫愚婦亦能知之。有隱者虛者。故聖人有不能盡知。愚夫愚婦能知。故篤信之士。聞一以知十。果報之來。洞若觀火。實平平無足疑訝。聖人有不能知。故狂蕩者流。執彼以非此。果報之來。乃大出乎意計之外。然而天下萬變者事也。不變者理也。執不變之理。以斷萬變之事。則萬變者終歸一實。況載在編者。固亙古徹今。彰彰在人耳目也。於此而猶偏執己見。莽莽蕩蕩。撥無因果。信乎末法時代。為善若登天。為惡若墜淵也。余友聶子雲臺。慨世道陵夷。人心陷溺。疵因果報應為宗教迷人之工具。摧陷不遺餘力。邪說詖行。滔滔天下。乃著家言以訓子姪。而受觀摩之益者。日見增多。誠哉吾人本性好善惡惡。畢竟不昧矣。一日謂余曰。勸善果報之書雖多。而小說家言。不能令人起信。二十四史善惡感應之事極多。彭蘭台所輯太。不足饜飫人心。君能為之搜輯乎。余自慨聞道也晚。日暮途窮。然救世為人之心。固耿耿與聶同也。乃不揣固陋。勉承其志。閱一歲有十月而告竣。上自有虞。下迄明代。敘事千有餘條。傳後加評。上引聖賢言論以明其理。旁採說部紀載以證其事。更為提倡佛教。進以第一義諦。凡二十餘萬言。其中善者升。惡者降。或於其身。或於其子孫。燦若列星。昭然在目。所謂日可令冷。月可令熱。南山可移。此案不動也。夫君子修善。未必儌福。而小人為惡。莫不畏禍。倘人人有畏禍之心。則惡業日減。善念日增。世道人心。不無補益矣。更進而歸信佛說。知有為之法。夢幻泡影。雖善惡之業。苦樂等報。不失不壞。而性不可得。老實念佛。求生淨土。得悟自性。頓證無生。則此書也。亦是瞪目成勞。空花亂墜。等諸夢中說夢而已。然於未證無生以前。切莫誤會此語。謂為善惡等報。性不可得。而廢棄修持。固當汲汲斷惡修善。以期希聖希賢。了生脫死。天下太平。人民安樂也。 
      <br>
      &nbsp;&nbsp;&nbsp;&nbsp;    
      己巳仲秋彭澤許止淨序於滬上佛教淨業社</span>     
    </td>
  </tr>
  <tr>
    <td width="100%" height="1">
      <p style="line-height: 150%">　</td>
  </tr>
</table>

</body>

</html>
