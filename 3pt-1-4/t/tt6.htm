<html>

<head>
<meta http-equiv="Content-Type" content="text/html; charset=big5">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>語譯歷史感應統紀</title>
</head>

<body bgcolor="#F3EBDB">

<table border="0" cellspacing="1" width="100%" background="http://www.minlun.org.tw/3pt/04.jpg" height="163">
  <tr>
    <td width="100%" height="164">
      <p style="line-height: 150%"><span style="letter-spacing: 2"><font face="細明體" size="2"><br>
      &nbsp;&nbsp;&nbsp;&nbsp;&nbsp;   
      </font></span><font face="標楷體" size="6"><span style="letter-spacing: 2">歷史感應統紀序</span></font></p>   
      <p style="line-height: 170%"><font face="細明體" size="3"><span style="letter-spacing: 4">&nbsp;&nbsp;&nbsp;    
      </span></font>     
      <span style="letter-spacing: 4">歷史者•古今治亂賢愚之陳述也。感應者•古今得失吉凶之微驗也。歷史多矣•孰能一一    
      讀。故特撮取感應事 之顯著者•統而紀之•以貢同倫•用作格、致、誠、正、修、齊    
      、治、平、之鑑。庶可心與道合•心與佛合•天下太平•人民安樂矣。須知感應云者•即因果之謂也。修如是因•得如是果。如種瓜得瓜•種豆得豆。若欲免惡果•必須修善因。儻或造惡因•斷難得善果。余常謂因果者•世出世間聖人•平治天下•度脫眾生之大權也。若無因果•則善無以勸•惡無以懲•遑論明明德以止至善•斷煩惑以證菩提乎。由其知有因果也    
      •則必趨吉避凶•改過遷善•閑邪存誠•克己復禮•冀入聖賢之域•期登極樂之邦。上焉者安而行之。中焉者利而行之•下焉者勉強而行之•同得格物欲以顯良知•出迷途以登覺岸。於以知聖、賢、佛、菩薩、參贊化育之道•其原始要終•不外因果二字。而為天下古今治亂持危•淑身覺世•超凡入聖•了生脫死之一大根據。若欲挽回世道人心•捨提倡因果報應•縱令其學識道德•神通智慧．與聖、賢、佛、菩薩、相齊•亦無如之何矣•況其下焉者乎。然世人每每於因果之泯而無    
      者•多忽略而不深體察。於顯而易見者•或有別種因果夾雜•致難見報應。肉眼凡夫•不知所以•遂謂善惡皆空•無有因果。由是以一己之偏見•謂為的確無謬。而聖、賢、佛、菩薩、之所說•皆以為荒唐無稽•不可依從。從茲逞己邪見•妄充通家•發為議論•自誤誤人。以一傳諸•變本加厲•以馴至於廢經廢倫•廢孝免恥．爭城爭地•互相殘殺之惡劇•一一皆為演出。致天災人禍•日見降作•國運危岌•民不聊生。究其根源•總由不知因果報應之所致也。民十三年•江浙交戰•魏梅蓀居士•避居上海•思所以息殺劫而弭禍亂於將來者。余勸其    
      閱二十四史•擇其因果報應之顯著者•錄為一書•以為天下後世一切各界之殷鑑。梅蓀頗歡喜•曾屢商辦法。以年老精神不給•又無力請人代勞•悵然中止。幸十六年九月•聶雲臺居士•請許止淨居士編輯•奉太夫人命•供其薪水。至今年八月脫稿•適雲臺養病廬山•余遂越樽代庖•為之料理排印等事。因喜雲臺之克遂我願•故樂為校定•並集資廣為刊印。前次印二萬部•今又排四號小字報紙本一部•以期青年學子    
      •同得購閱也。此二種各打三付紙型•儘量可印數十萬部•使世人咸知因果報應•絲毫不差    
      。由是而敦倫盡分•閑邪存誠•諸惡莫作•眾善奉行•庶可天下太平•人民安樂•見諸實事    
      •非徒希望而已也。&nbsp;<br>
      </span><font face="細明體" size="3"><span style="letter-spacing: 4">&nbsp;&nbsp;&nbsp; 
      </span></font>     
      <span style="letter-spacing: 4">民國十八年己已立冬日釋印光撰</span>     
    </td>
  </tr>
  <tr>
    <td width="100%" height="1">
      <p style="line-height: 150%">　</td>
  </tr>
</table>

</body>

</html>
